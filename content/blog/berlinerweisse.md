---
title: "Berliner Weisse"
date: 2018-07-10T17:58:47Z
draft: false
---

Hoewel ik al heel lang fan ben van zure bieren, heb ik er nog nooit een zelf
gebrouwen. Wellicht uit angst voor besmetting of de hoeveelheid werk en het
lange wachten. Daar moet nu maar eens verandering in komen. Ik ben me nu al
een tijdje aan het inlezen en heb op de laatste Carnavale Bettanomyces een
aantal lezingen gevolgd. Ik ben er dus helemaal klaar voor!

<!--more-->

Mijn eerste echte poging gaat een Berlinner Weisse worden. Eigenlijk is het
poging twee, omdat ik nu nog een Orval kloon in het vat het zitten, waar nu
de brettjes lekker op aan het knagen zijn.

De Berliner Weisse is een fris zuur bier. Hij hoort licht van kleur te zijn
met een mooie witte schuimkraag en mag troebel zijn. Traditioneel is hij
laag in alcohol, rond de 3% ABV. De moutstort bestaat meestal uit pils-
en tarwemout. Hier voeg ik nog een zuurmout aan toe om het wort alvast
een beetje zuurder te maken, zodat de Lactobacillus zich meteen thuis voelt.

Wat de Berliner Weisse zo aantrekkelijk maakt om te brouwen, is dat het niet
veel langer duurt dan een 'schoon' bier, en het levert een heerlijk 
sessiebier op. Kans op besmetting van de brouwerij is ook beperkt, omdat
het verzuren in de brouwketel gedaan wordt en het wort hierna weer wordt
gekookt.

Ik ga het mezelf weer moeilijk maken, door geen melkzuur toe te voegen, maar
gebruik te maken van de gisten en bacterieën die van nature op het mout
aanwezig zijn. In de secundaire vergisting voeg ik ook nog wat bezinksel
toe uit een flesje geuze.

## Ingrediënten

Mout:

 - 60% Pilsmout
 - 10% Zuurmout
 - 30% Tarwemout

Hop:

 - 15 min Perle 6 IBU

Gist:

 - Primair: White Labs WLP036 Düsseldorf Alt Ale
 - Secundair: Brettanomyces en andere beestjes uit bezinksel van een
   willekeurig flesje zuur

## Proces

### Dag 1

Maischen op 66 graden voor een uur, daarna nog 10 minuten op 78 graden en
uitmaischen naar 85. Hierna spoelen en filteren. Terugkoelen naar 50 graden
en een hopzakje met een halve kilo pilsmout in de ketel leggen. Om nare
geuren en smaken te voorkomen, die kunnen ontstaan als het wort in
contact komt met zuurstof, zal er een dekentje van koolzuur in de ketel
gespoten worden, waarna het deksel met plasticfolie wordt afdichten.

### Dag 2/3

Op dag 2 en 3 proeven of de juiste zuurtegraad is bereikt. Ik heb geen
pH meter, dus ik laat me leiden door de smaak.

Als de gewenste zuurtegraad bereikt is, wordt de Lactobacillus gestopt
door het wort korte tijd te koken. Hierbij wordt ook de hop toegevoegd.

Daarna terug koelen naar 20 graden en dan kan de gist toegevoegd worden
voor de primaire vergisting.

### Dag 7

Als de primaire vergisting het meeste van zijn werk gedaan heeft kan de
brettanomyces worden toegevoegd. Hiervoor ga ik een slurry toevoegen
uit een flesje zuur bier.

### Bottelen en hervergisting op fles

Na ongeveer 3 maanden het bier bottelen met 6 gram suiker per liter.
De flesjes nog een week of 2 a 3 laten liggen tot er genoeg koolzuur
in zit.

### Drinken!

Traditioneel wordt er siroop toegevoegd aan het bier om een zoetje
tegenover het zuur te zetten. Mischien ga ik nog zelf een aantal siropen
maken om erbij te serveren.

## Bronnen

 - [American Sour Beers](https://www.brewerspublications.com/products/american-sour-beers-innovative-techniques-for-mixed-fermentations)
 - [Berliner Weisse - the old-time kettle-souring technique](https://sourbeernews.com/2012/09/18/berliner-weisse-the-old-time-kettle-souring-technique/)
 - [Meyer Berliner Wiesse](http://www.craftbrewersconference.com/wp-content/uploads/2012_Meyer_Berliner-Weisse.pdf)
