---
title: "Berliner Weisse"
date: 2018-07-10T17:58:47Z
draft: false
---

Voor mijn volgende brouwsel wil ik een Berliner Wiesse gaan maken. Dat is
extra spannend omdat het de eerste keer zal zijn dat ik een zuur bier ga
maken.

<!--more-->

Een Berliner Weisse is zeer geschikt om te beginnen met het maken van
zure bieren omdat de kans op besmetting van je brouwomgeving minimaal is.
Het verzuren vind plaats in de brouwketel. Doordat het wort na het verzuren
weer gekookt wordt wordt de Lactobacillus geneutraliseerd. Het blijft
natuurlijk wel zaak dat je na gebruik de brouwketel goed reinigt met een
schoonmaakmiddel als Star San.

Een ander voordeel van een Berliner Weisse is dat het verzuren veel
sneller gaat dan bij bijvoorbeeld een lambiek. Die vele maanden tot jaren
nodig heeft. Maar een Berliner Weisse zal dan ook niet de complexiteit
aan geuren en smaken krijgen die we in een Lambiek terug vinden.

Het verzuren ga ik in de brouwketel doen. Na het maischen ga ik het
wort terug koelen naar ± 50 graden en voeg ik een hopzakje met ongeschroten
mout toe. De Lactobacillus die van nature op het mout aanwezig is krijgt
met deze temperatuur de beste kans en zal de andere gisten en bacterieën,
die in het mout aanwezig zijn, de baas worden.

Om de Lactobacillus nog beter zijn werk te laten doen ga ik ook zuurmout
gebruiken. Hierdoor wordt de pH van het wort alvast verlaagd, waardoor de
Lactobacillus zich nog beter thuis zal voelen. Omdat Lactobacillus vieze
smaken en geuren kan gaan produceren, als deze in contact komt met zuurstof,
wil ik de brouwketel vullen met CO2 en daarna afsluiten met platicfolie.

Na 24 tot 48 uur moet de Lactobacillus zijn werk gedaan hebben. Ik heb
nog geen pH meter, dus ik zal uit moeten gaan van de smaak van het wort.

Als de gewenste zuurtegraad bereikt is, wordt de Lactobacillus gestopt
door het wort korte tijd te koken. Hierbij wordt ook de hop toegevoegd.
Ik ga het wort 15 minute koken. Genoeg om een IBU van 6 te verkrijgen.

Daarna terug koelen naar 20 graden en dan kan de gist toegevoegd worden.
Ik begin voor de primaire vergisting met een WLP036 Düsseldorf Alt Ale.
Als de primaire vergisting klaar is, ga ik het bezinksel van een flesje
zuur bier toevoegen, zodat de Brettanomyces het over kan nemen om het
bier zo droog mogelijk te maken. Secundaire vergisting zal ongeveer 3
maanden duren.
